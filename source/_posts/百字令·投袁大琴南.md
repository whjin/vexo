---
title: 百字令·投袁大琴南
date: 2016-07-31 21:52:55
category: ["诗词"]
tags: ["诗词"]
---

<center>
**百字令·投袁大琴南**
作者：龚自珍
<!--more-->
深情似海，问相逢初度，是何年纪？
依约而今还记取，不是前生夙世。
放学花前，题诗石上，春水园亭里。
逢君一笑，人间无此欢喜。
无奈苍狗看云，红羊数劫，惘惘休提起。
客气渐多真气少，汩没心灵何已。
千古声名，百年担负，事事违初意。
心头阁住，儿时那种情味。
</center>